---
title: Knjige
author: hvarga
type: page
date: 2014-02-25T12:24:44+00:00

---

## Kratka povijest UNIXa - Od UNICSa do FreeBSDa i Linuxa

U daljem tekstu upoznati ćemo se s povijesti razvoja operativnog sustava Unix, kao i njegovih raznih varijanti. Govorit ćemo i o pojedincima i grupama ljudi koji su omogućili nastanak Unixa te raznih tehnologija, koje su bile nužne i za njegov nastanak ali i dalji razvoj.Iste tehnologije koje su danas u upotrebi i u svim drugim operativnim sustavima. Dodatno, spomenuti ćemo i sveučilišta, koja su također dala veliki doprinos u razvoju Unixa, direktno ili indirektno.

Naglasak će biti na Unixu i njegovim raznim varijantama, uz vrlo malo spominjanje Linuxa iako je i on Unixoidni operativni sustav. Dobro, nećemo moći zaobići dio priče o Linuxu u potpunosti, ali se na njemu nećemo puno zadržavati.
Naime u posljednje vrijeme se puno govori o Linuxu a pomalo zaboravlja povijest Unixa i njegovih direktnih nasljednika, koji su na kraju krajeva i doveli do razvoja Linuxa.

U nekim slučajevima, pratit ćemo i više priča paralelno, jer su se ili razvijale u isto vrijeme ili su imale iste ciljeve. Spomenuti ćemo i sva dostignuća navedenih pojedinaca.

Ova knjiga bi trebala biti zanimljiva kako korisnicima Windows ili Mac računala, tako i korisnicima neke od distribucija Linuxa ili nekog drugog Unixa. Također ju preporučujem i svima ostalima, koji se koriste IT tehnologijama - možda i nešto naučite ili proširite vidike.

ISBN: 978-953-59438-0-8 \
[Preuzmi knjigu](kratka-povijest-UNIXa-od-UNICSa-do-FreeBSDa-i-linuxa.pdf)

## Kratka priča o NAS i SAN sustavima (i malo više)

Prvo ćemo naučiti ponešto o diskovima, RAID kontrolerima i RAID poljima diskova. Vidjeti ćete koje su razlike između raznih RAID polja diskova ali i naučiti nešto o particijama i datotečnim sustavima.

U daljem tekstu upoznati ćemo se s NAS (Network Attached Storage) i SAN (Storage Area Network) sustavima za mrežnu pohranu podataka. Naučiti ćemo što je dijeljenje datoteka preko mreže, i kako to sve radi. Nadalje vidjeti ćemo što su NAS i SAN sustavi i u čemu su razlike među njima. Dobiti ćete i smjernice što bi još trebali naučiti ili na što paziti ako sami želite postaviti svoj NAS ili SAN sustav.

I na kraju, vidjeti ćemo u kojem smjeru se razvijaju ove tehnologije. Dodatno ćemo se upoznati s jednom od naprednih klasterskih tehnologija za pohranu i dijeljenje podataka preko mreže, namijenjene najvećim sustavima, s potrebama za korištenjem velike količine podataka - veličine nekoliko PB (Petabyte je 1 000 TB) ili više.

ISBN: 978-953-59438-4-6 \
[Preuzmi knjigu](kratka-prica-o-NAS-i-SAN-sustavima-(i-malo-vise).pdf)

## Kratka priča o mrežama - preklopnici i usmjerivači

U ovoj uvodnoj priči o mrežama, upoznati ćemo se s raznim osnovnim mrežnim pojmovima i tehnologijama te mrežnim protokolima. Pošto je namjena ove knjižice upoznavanje s mrežama i mrežnim tehnologijama, na većini tema ćemo samo malo zagrebati površinu priče. Nadalje, upoznati ćemo se s mrežnim uređajima koji se zovu preklopnici (Engl. Switches) te ćemo naučiti ponešto i o usmjerivačima (Engl. Routers).

Vidjeti ćete s kojim problemima se susreću proizvođači mrežne opreme, od faze projektiranja i dizajna te u konačnici testiranja samih uređaja. Uvidom u ovu problematiku, dobiti ćete širu sliku o raznim problemima koje mogu prouzrokovati mrežni uređaji, njihov loš odabir ili nepravilna konfiguracija. Dakle ovo nije još jedna klasična školska priča o mrežama i mrežnim uređajima, već pogled na već stotine puta ispričanu prču, ali iz druge perspektive.

Saznati ćete i razlike između teorije i prakse te vidjeti, postoje li odstupanja između (reklamiranih) specifikacija proizvođača i rada u praksi. I na kraju, pregledati ćemo i najnovija dostignuća te se upoznati s novim smjerovima razvoja najnaprednijih uređaja i tehnologija, koje će s vremenom postati standard i za široko dostupnu opremu te svakodnevnu upotrebu u daljoj budućnosti.

ISBN: 978-953-59438-6-0 \
[Preuzmi knjigu](kratka-prica-o-mrezama-preklopnici-i-usmjerivaci.pdf)

## Uvod u Linux i Linux napredno

U trenutku nastanka ideje o pokretanju predavanja Uvod u Linux, sredinom 2013. godine, nastala je i ideja da sva predavanja pretočimo u knjižicu, koja će rasti i razvijati se sa svakim novim predavanjem. Svako poglavlje prate i mnogi primjeri, koje slobodno možete i isprobati. Po završetku svakog predavanja dodavana su i napredna poglavlja, koja nismo pokrili u samom predavanju ali smatram kako će biti dobrodošla za one koji žele naučiti nešto više. Napredna poglavlja također prate praktično upotrebljivi primjeri, koji su odabrani, jer sam ih i sam koristio, a do kojih sam došao, nakon dugog niza godina upotrebe linuxa u praksi. Naime smatram kako su konkretni primjeri iz prakse najbolji za ukazivanje na mogućnosti koje svatko treba isprobati i na koje se treba fokusirati. Nadalje teorija i prateći primjeri, mogu vam pomoći u raznim problematičnim situacijama ili u slučajevima, kada želite optimizirati određene podsustave Linuxa.

Za one koji tek ulaze u svijet Linuxa, napredna poglavlja mogu slobodno preskočiti, dok ne savladaju osnove. Nakon završetka zadnjeg predavanja, dodavati će se i nova poglavlja i popunjavati postojeća, sa što konkretnijim primjerima iz prakse.

Za koga je ova knjiga i što sve pokriva?

Ova knjiga obrađuje osnove rada u tekstualnom okruženju Linuxa. Namijenjena je svima koji imaju vrlo malo ili niti malo iskustva s Linuxom. Dodatno gotovo svaka važnija cjelina sadrži napredna poglavlja, tako da knjiga može biti od koristi i naprednim korisnicima u cilju detaljnijeg razumijevanja ili optimizacije Linux sustava.

ISBN: 978-953-59438-7-7 \
[Link na arhivu knjige](http://haw.nsk.hr/arhiva/vol2018/6736/70809/www.opensource-osijek.org/dokuwiki/_export/xhtml/wiki:knjige:uvod_u_linux.html)

## Kratka priča o sustavima otvorenog koda

Namjera izrade ove kratke priče o sustavima otvorenog koda je slijedeća:

1. Senzibilizacija šire javnosti o prednostima upotrebe i razvoja sustava otvorenog koda, posebno za sve državne, županijske i gradske institucije.
2. Lobiranje za izradu zakona koji bi, na razini države, za sve državne i druge javne institucije, minimalno:
    1. da svi novi programi i sustavi u razvoju, nadogradnji i implementaciji moraju biti otvorenog koda, slobodni za korištenje, modifikacije, te distribuciju i bez ograničenja za upotrebu
    2. da svi novi prateći programi ili sustavi, poput baza podataka, aplikacijskih, mrežnih i drugih poslužitelja, moraju biti otvorenog koda, slobodni za korištenje, modifikacije, te distribuciju i bez ograničenja za upotrebu. Primjer zakona: https://translate.google.com/translate?act=url&depth=1&hl=en&ie=UTF8&prev=_t&rurl=translate.google.com&sl=bg&tl=en&u=http://lex.bg/laws/ldoc/2135555445
3. Upoznavanje pojedinaca, tvrtki, sveučilišta i fakulteta o prednostima upotrebe i razvoja sustava otvorenog koda
4. Promoviranje razvoja i upotrebe sustava otvorenog koda na sveučilištima, fakultetima i školama
5. Pokretanje novih tvrtki koje bi razvijale, održavale ili pružale podršku za sustave otvorenog koda
6. Osvještavanje pojedinaca i tvrtki o komercijalnoj strani sustava otvorenog koda

Napomena: Knjiga je u ranoj fazi izrade.

[Preuzmi knjigu u ODT formatu](kratka-prica-o-sustavima-otvorenog-koda.odt) \
[Preuzmi knjigu u PDF formatu](kratka-prica-o-sustavima-otvorenog-koda.pdf)